நாடு முழுவதும் 92 லட்சம் சரக்கு வாகனங்கள் ஓடவில்லை லாரி வேலைநிறுத்தம் துவங்கியது!
தமிழகத்தில் மட்டும் ரூ.1000 கோடி வர்த்தகம் பாதிப்பு
சென்னை, அக். 1 -லாரி உரிமையாளர்கள் அறிவித்திருந்த காலவரையற்ற வேலைநிறுத்தம் வியாழனன்று காலை துவங்கியதையொட்டி, நாடு முழுவதும் சுமார் 92 லட்சம் சரக்கு வாகனங்களின் இயக்கம் முற்றிலுமாக முடங்கிப் போயுள்ளது. தமிழகத்தில் மட்டும் 7 லட்சம் லாரிகள் இயங்கவில்லை. இங்கிருந்து வெளிமாநிலங்களுக்கு செல்ல வேண்டிய முட்டை ஜவ்வரிசி, ஜவுளி, மஞ்சள், உணவுப் பொருட்கள், இரும்பு பொருட்கள் என அனைத்து வித சரக்குகளும் தேக்கமடைந்துள்ளன.இதன்காரணமாக, பொருட்களுக்கு தட்டுப்பாடு ஏற்பட்டு, விலைவாசி உயரும் அபாயம் ஏற்பட்டுள்ளது. மேலும், அரசுக்கு நாளொன்றுக்கு ரூ. 15 கோடி அளவிற்கு இழப்பு ஏற்படும் நிலையும் உருவாகியுள்ளது.நாடு முழுவதும் தேசிய நெடுஞ்சாலைகளில் உள்ள 373 சுங்கச்சாவடிகளை அகற்ற வேண்டும்; சுங்கக் கட்டணத்தை ஆண்டுக்கு ஒரு முறை செலுத்த அனுமதிக்க வேண்டும் என்பன உள்ளிட்ட பல்வேறு கோரிக்கைகளை லாரிஉரிமையாளர்கள் அரசு முன்பு வைத்திருந்தனர். மத்திய சாலைப் போக்குவரத்து மற்றும் நெடுஞ்சாலைத்துறை அமைச்சர் நிதின் கட்காரி மற்றும்அதிகாரிகளுடன், லாரி உரிமையாளர்களின் அமைப்பான அகில இந்திய மோட்டார் காங்கிரஸ் பல கட்ட பேச்சுவார்த்தையையும் நடத்தியது.ஆனால், சுங்கச்சாவடிகளை அகற்ற முடியாது என்று மத்திய அரசு கூறி விட்டது.இதையடுத்து அக்டோபர் 1-ஆம்தேதி முதல் காலவரையற்ற வேலைநிறுத்தத்தில் ஈடுபடப் போவதாக அகில இந்திய மோட்டார் போக்குவரத்து காங்கிரஸ் அறிவித்தது. புதனன்று மாலை மத்திய அமைச்சர் மற்றும் அதிகாரிகளுடன் கடைசிக்கட்டமாக நடந்த பேச்சுவார்த்தையிலும் தீர்வு ஏற்படாததால், லாரிகள் வேலைநிறுத்தம் நடைபெறுவது உறுதியானது.இந்நிலையில், வியாழனன்று நாடு முழுவதும் லாரிகள் வேலைநிறுத்தம் துவங்கியது. இந்த வேலைநிறுத்தத்தால் 92 லட்சம் சரக்கு வாகனங்களின் இயக்கம் முற்றிலுமாக முடங்கியுள்ளது. தமிழகத்தில் மட்டும் 7 லட்சம் லாரிகள் ஓடவில்லை.லாரிகள் வேலைநிறுத்தத்தால், மத்திய அரசுக்கு நாளொன்றுக்கு ரூ.15 ஆயிரம் கோடி இழப்பு ஏற்படும் என்று
--------------------
1596 தீக்கதிர் சந்தாக்கள்...


--------------------
விஷ்ணுபிரியா வழக்கில் சிபிஐ விசாரணை டிஜிபி பரிசீலிக்க உயர்நீதிமன்றம் உத்தரவு

மதுரை, அக். 1–-திருச்செங்கோடு டி.எஸ்.பி. விஷ்ணுபிரியா மரணம் தொடர்பான வழக்கில், சி.பி.ஐ. விசாரணைக்கு உத்தரவிடுவது பற்றி, தமிழக காவல்துறைத் தலைவர் (டி.ஜி.பி) பரிசீலிக்க வேண்டும் என்று உயர்நீதிமன்ற மதுரைக் கிளை உத்தரவிட்டுள்ளது.விஷ்ணுபிரியா வழக்கில், சி.பி.சி.ஐ.டி. போலீசாரின் விசாரணை சுதந்திரமாக நடக்க வாய்ப்பில்லை; எனவே, இவ்வழக்கை சி.பி.ஐ. விசாரணைக்கு மாற்றி உத்தரவிட வேண்டும் என்று முன்னாள் ஐ.ஏ.எஸ். அதிகாரியும், சமூகசமத்துவப் படை என்றஅமைப்பின் நிறுவனருமான சிவகாமி, உயர்நீதிமன்ற மதுரைக் கிளையில்மனுத்தாக்கல் செய்திருந்தார்.விஷ்ணுபிரியா மரணத்தில் பல சந்தேகங்கள் எழுந்துள்ளன; மாநில போலீசார் மீதும் புகார்கள் எழுந்துள்ளதால், இவ்வழக்கைமாநில போலீசார் விசாரிப்பது ஏற்புடையதல்ல; எனவே சி.பி.சி.ஐ.டி. விசாரணைக்கு தடை விதித்து, சி.பி.ஐ. விசாரணைக்கு உத்தரவிட வேண்டும் என்று சிவகாமி வலியுறுத்தி இருந்தார்.இந்த மனு நீதிபதிகள் சுதாகர், வேலுமணி ஆகியோர் முன்னிலையில் வியாழனன்று விசாரணைக்கு வந்தது. அப்போது விஷ்ணுபிரியா வழக்கில், சி.பி.ஐ. மூலம் விசாரணை நடத்துவது பற்றி தமிழ்நாடு காவல்துறைத் தலைவர் மற்றும் தமிழக உள்துறை செயலாளர் பரிசீலிக்க வேண்டும் என நீதிபதிகள் உத்தரவிட்டனர்.
--------------------
 நிலமோசடி கும்பலை கைது செய்க!
தூத்துக்குடி ஆட்சியரகத்தில் சிபிஎம் ஆவேசப் போராட்டம்
தூத்துக்குடி, அக்.1-தெய்வச் செயல்புரத்தில் மார்க்சிஸ்ட் கம்யூனிஸ்ட் கட்சியினருக்கு கொலை மிரட்டல் விடுத்த நில மோசடி கும்பல் மீது நடவடிக்கை எடுக்கக் கோரி தூத்துக்குடி மாவட்டஆட்சியர் அலுவலகத்தில் பெருந்திரள் முறையீடு ஆர்ப்பாட்டம் வியாழனன்று நடத்தப்பட்டது.தூத்துக்குடி மாவட்டம், தெய்வச்செயல்புரத்தில் நடைபெற்ற பொதுக்கூட்டத்தில் சி.பி.எம். மாநில செயற்குழு உறுப்பினர் க.கனகராஜ் உரையாற்றிக் கொண்டிருந்த போது கூட்டத்தை நடத்தவிடாமல் தகராறு செய்து கனகராஜ் உட்பட ஐந்து பேரிடம் கொலை மிரட்டல் விடுத்த நில மோசடி கும்பல் மீதும் அவர்களுடன் வந்த கூலிப்படையினர் மீதும் நடவடிக்கை எடுக்கக் கோரியும், அது சம்பந்தமாக புதுக்கோட்டை காவல் நிலையத்தில் புகார் செய்யச் சென்றமாநில செயற்குழு உறுப்பினர் க.கனகராஜ், மாவட்டச் செயலாளர் கே.எஸ்.அர்ச்சுணன் உட்பட மார்க்சிஸ்ட் கம்யூனிஸ்ட் கட்சியினரை காவல் நிலையத்திற்குள்ளேயே கொலை மிரட்டல் விடுத்தவர்களையும் தெய்வச்செயல்புரத்தில் 915 ஏக்கர் நிலத்தை அபகரிக்க கூலிப்படைகளை ஏவி விவசாயிகளை அச்சுறுத்தும் வகையில் அவர்களது உடமைகளை சூறையாடி அவர்களுக்கு கொலை மிரட்டல் விடுத்தவர்களையும் காவல்துறை உடனடியாக கைது செய்ய வேண்டும் என வலியுறுத்தி 200-க்கும் மேற்பட்டவர்கள் ஆட்சியர் வளாக நுழைவு வாயிலிலிருந்து புறப்பட்டனர். அவர்களை ஆட்சியர் அலுவலகம் முன்பு காவல் துறையினர் தடுப்புகளை போட்டு அதற்கு மேல் செல்ல முடியாதபடி வழிமறித்தனர். அதன்பின் 5 பேர்களுக்கு மட்டுமே ஆட்சியரைக் காண அனுமதி வழங்கினர். மற்ற அனைவரும் கொட்டும் மழையிலும் கோஷங்களை எழுப்பியவாறு ஆர்ப்பாட்டத்தில் ஈடுபட்டனர்.இப்பெருந்திரள் முறையீட்டிற்கு மத்தியக்குழு உறுப்பினரும், சட்டமன்ற உறுப்பினருமான அ.சவுந்தரராசன் தலைமை வகித்தார். க.கனகராஜ், கே.எஸ்.அர்ச்சுணன், குமரவேல், பெருமாள், சீனிவாசன், ராஜா, ரசல், பூமயில், ராமசுப்பு, முத்துக்காந்தாரி ஆகியோர் இப்பெருந்திரள் முறையீட்டில் கலந்து கொண்டனர்.
--------------------
சாதி மறுப்பு திருமணம் செய்த அபிராமியின் கணவர் மாரிமுத்து படுகொலை வழக்கு
அண்ணனும், தந்தையும் குற்றவாளிகள் இரட்டை ஆயுள் தண்டனை தஞ்சாவூர் நீதிமன்றம் முக்கிய தீர்ப்பு
தஞ்சாவூர், அக். 1 -காதல் மற்றும் சாதிமறுப்புத் திருமணம் செய்து கொண்டதற்காக, தனது தங்கையின் கணவரை, மிகக் கொடூரமான முறையில் வெட்டிக் கொலை செய்த வழக்கில், அண்ணனுக்கு இரட்டை ஆயுள் தண்டனையுடன், கூடுதலாக பத்தாண்டு சிறைத்தண்டனை விதித்து தஞ்சாவூர் மாவட்ட கூடுதல் அமர்வு நீதிமன்றம் தீர்ப்பளித்துள்ளது.மேலும், பெண்ணின் தந்தைக்கும் ஆயுள் தண்டனையுடன், கூடுதலாக 10 ஆண்டு சிறைத்தண்டனை விதிக்கப்பட்டுள்ளது.தஞ்சாவூர் மாவட்டம், சூரக்கோட்டை ஊராட்சியைச் சேர்ந்தவர் பழனிமேகம். ஆதிக்க வகுப்பைச் சேர்ந்தவர். இவரது மகள் அபிராமி. இந்நிலையில் அபிராமியும், அதே ஊராட்சிக்கு உட்பட்ட நத்தம்பாடிபட்டி எம்.ஜி.ஆர் நகரைச் சேர்ந்த தலித் சமூகத்தைச் சேர்ந்த மாரிமுத்துவும் கடந்த 16.09.2011 அன்று கும்பகோணத்தில் காதல் மற்றும் சாதிமறுப்புத் திருமணம் செய்து கொண்டனர்.சொந்த ஊருக்கு வந்தால் உயிருக்கு ஆபத்து எனக் கருதிய அவர்கள் சென்னைக்கு சென்று அங்கு வசித்து வந்தனர். பின்னர், சில மாதங்களுக்கு பிறகு, அபிராமியின் தொடர்ச்சி 3இத்தீர்ப்பை வரவேற்கிறோம்.தமிழகத்தில் கவுரவக் கொலைகள் அதிகரித்து வரும் நிலையில் அதற்கு எதிராக இத்தீர்ப்பு ஒரு முன்னுதாரணமாக அமையும். இந்த வழக்கில் நீதி கிடைக்க போராடிய மாதர் சங்கம் உள்ளிட்ட அனைத்து அமைப்புகளையும் இந்த தருணத்தில் பாராட்டுகிறேன். குறிப்பாக தனது கணவர் படுகொலைக்கு எதிராக நீதி கேட்டு, சோதனைமிக்க தருணங்களிலும் உறுதியோடு நின்று போராடிய அபிராமியை பாராட்டுகிறேன்.உ.வாசுகி அகில இந்திய துணைத் தலைவர், ஜனநாயக மாதர் சங்கம்.தீர்ப்பை வரவேற்கிறோம். அதே நேரத்தில் இது கவுரவக் கொலை ஆகாது என்றும் எஸ்.சி., எஸ்.டி. சட்டத்தின்கீழ் வராது என்றும் கூறியிருப்பதை ஏற்க இயலாது. இதுபோன்ற குழப்பங்கள் நிலவுவதால்தான், கவுரவக் கொலை வழக்குகளை விசாரிக்க சிறப்பு சட்டம் இயற்ற வேண்டுமென வற்புறுத்துகிறோம்.கே.சாமுவேல் ராஜ் பொதுச் செயலாளர், தமிழ்நாடு தீண்டாமை ஒழிப்பு முன்னணி.கவுரவக் கொலைகள் அதிகரித்து வரும் தமிழகத்தில் இத்தீர்ப்பு, சாதி ஆணவ சக்திகளுக்கு ஒரு எச்சரிக்கை மணி. கொல்லப்பட்ட மாரிமுத்துவின் குழந்தையையும் மேற்படி குற்றவாளிகள் கொல்லத் துடித்தார்கள். எனவே அபிராமிக்கும், அவரது குழந்தைக்கும் உரிய பாதுகாப்பு வழங்க வேண்டும். மனித உரிமை ஆணையம் இந்தப் பிரச்சனையை விசாரித்தபோது, பாதிக்கப்பட்ட அபிராமிக்கு அரசு வேலை வழங்க வேண்டுமென்று பரிந்துரைத்தது. ஆனால் இதுவரையிலும் அது நடக்கவில்லை. அரசு உடனடியாக அபிராமிக்கு வேலை வழங்க வேண்டும். பி.சுகந்தி மாநில பொதுச் செயலாளர், ஜனநாயக மாதர் சங்கம்.
--------------------



--------------------



--------------------



--------------------
விருதுநகர் மாவட்டத்தில் 302 தீக்கதிர் சந்தா ஒரே கிளையின் 13 துப்புரவுத் தொழிலாளரும் ஆண்டு சந்தா வழங்கினர்

விருதுநகர், அக். 1-மார்க்சிஸ்ட் கம்யூனிஸ்ட் கட்சியின் விருதுநகர் மாவட்டச் செயலாளராக பொறுப்பு வகித்து மறைந்த தோழர் அ.சேகரின் முதலாமாண்டு நினைவுதினம் புதனன்று விருதுநகர் மாவட்டம் முழுவதும் கடைப்பிடிக்கப்பட்டது. அவரது நினைவுதினத்தையொட்டி  கண்தானம், உடல் தானம் உறுதிமொழி படிவம் வழங்குதல் மற்றும் தீக்கதிர் சந்தா வழங்கும் நிகழ்ச்சிகள் நடைபெற்றன.தீக்கதிர் சந்தா நிகழ்ச்சியில் 302 தீக்கதிர் சந்தாவுக்கான  தொகை ரூ. 3 லட்சம்  வழங்கப்பட்டது. அதில் 13 சந்தா, விருதுநகர் துப்புரவுத் தொழிலாளர் அரங்கக் கட்சி கிளையின் சார்பில் வழங்கப்பட்டதாகும். அக்கிளையில் 13 பேர் கட்சி உறுப்பினர்களாக உள்ளனர். அனைவரும் சந்தா வழங்கியுள்ளனர் என்பது குறிப்பிடத்தக்கது.தீக்கதிர் சந்தா தொகையைப் பெற்றுக்கொண்டு சட்டமன்ற உறுப்பினரும் மார்க்சிஸ்ட் கம்யூனிஸ்ட் கட்சியின் மத்தியக்குழு உறுப்பினருமான கே.பாலகிருஷ்ணன் பேசுகையில், துப்புரவுத் தொழிலாளர்கள் குறைவான சம்பளம் வாங்குபவர்கள். இருப்பினும் சம்பந்தப்பட்ட அரங்கத்தில் உள்ள 13 தொழிலாளர்களும் தீக்கதிர் வாங்குவதற்கான சந்தாவை செலுத்தியுள்ளனர். அவர்களின் அர்ப்பணிப்பு உணர்வு பாராட்டுக்குரியது என்றார்.70 பேர் உடல் தானம் இந்நிகழ்ச்சியில் தோழர் சேகரின் மனைவி எஸ்.ஆனந்தஜோதி உட்பட 70 க்கும் மேற்பட்டோர் உடல் தானம் மற்றும் கண்தானம் தர சம்மதம் தெரிவித்து படிவங்களை மேடையில் தலைவர்களிடம் வழங்கினர். முன்னதாக நடைபெற்ற நிகழ்ச்சிக்கு மாவட்டச் செயலாளர் கே.அர்ஜூனன் தலைமை வகித்தார். நகர் செயலாளர் எல்.முருகன் வரவேற்றார். மாநில செயற்குழு உறுப்பினர் எம்.என்.எஸ்.வெங்கட்டராமன், மாநிலக்குழு உறுப்பினர்கள் எஸ்.ஏ.பெருமாள், எஸ்.பாலசுப்பிரமணியன், மாவட்டசெயற்குழு உறுப்பினர்கள் ஜெ.ஜே.சீனிவாசன், எஸ்.லட்சுமி, மாவட்டக்குழு உறுப்பினர் எம்.முத்துக்குமார் ஆகியோர் பேசினர். வடக்கு ஒன்றியச் செயலாளர் ஆர்.முத்துவேல் நன்றி கூறினார். மாவட்ட செயற்குழு, மாவட்டக்குழு, இடைக்குழு உறுப்பினர்கள், கிளைச் செயலாளர்கள் உட்பட ஏராளமானோர் பங்கேற்றனர்.
--------------------



--------------------
நிலக்கரி சுரங்க ஊழல் அரசின் முன்னாள் செயலாளர் மீது குற்றச்சாட்டு பதிவு செய்ய உத்தரவு

புதுதில்லி, அக். 1 -மத்திய பிரதேச மாநிலம் ருத்ரபுரியில் உள்ள நிலக்கரி சுரங்கத்தை,கமால் ஸ்பான்ஞ் ஸ்டீல் அண்ட் பவர் லிமிடெட் நிறுவனத்திற்கு ஒதுக்கீடு செய்ததில் நடந்த முறைகேடு தொடர்பாக சி.பி.ஐ. விசாரணை நடத்தி வருகிறது.இந்த வழக்கில் முன்னாள் பிரதமர் மன்மோகன் சிங்கை விசாரிக்க வேண்டும் என்ற கோரிக்கை எழுந்த நிலையில், அவரை விசாரிக்க தேவையில்லை என்று சி.பி.ஐ. திட்டவட்ட மாக தெரி வித்தது. மேலும், நிலக்கரித் துறையின் முன்னாள் செயலாளர் எச்.சி. குப்தா-தான் பிரதமர் அலுவலகத்தில் உள்ள மூத்த அதிகாரிகளை தவறாக வழி நடத்தியதாகவும் குற்றம்சாட்டியது.அதனடிப்படையில், நிலக்கரித் துறை முன்னாள் செயலாளர் எச்.சி. குப்தா, மூத்த அரசு அதிகாரி கே.எஸ் கிரோபா உள்ளிட்ட 6 பேர் மீது குற்றச்சாட்டு பதிவு செய்ய சிபிஐ நீதிமன்றம் வியாழன்று உத்தரவு பிறப்பித் துள்ளது.
--------------------
மேற்குவங்கம்
தீர்ப்பெழுத காத்திருக்கும் நகராட்சித் தேர்தல்
மீண்டுமொரு கொடிய வன்முறையை கட்டவிழ்த்துவிட மம்தா பானர்ஜி தலைமையிலான திரிணாமுல் காங்கிரஸ் திட்டம் தீட்டியிருக்கிறது. ஆனால் இந்த முறை அவர்களது வன்முறை மக்களிடமிருந்து சரியான பதிலடியை பெறும் என்று எதிர்பார்க்கப்படுகிறது.அக்டோபர் 3 சனிக்கிழமை மேற்குவங்கத்தின் மூன்று முக்கிய நகரங்களில் நடைபெறவுள்ள தேர்தல் மம்தா பானர்ஜி அரசின் மீதான ஒரு கருத்து வாக்கெடுப்பாகவே கணக்கில் கொள்ளப்படும் என்ற நிலையில், எப்படியேனும் இந்த நகராட்சிகளை கைப்பற்ற அதிகபட்ச வன்முறையை மம்தாவின் கட்சி கட்டவிழ்த்துவிடக் கூடும் என தெரிகிறது.106 வார்டுகளை கொண்ட மிகப் பெரிய நகரமான அசன்சால் மாநகராட்சி, 41 வார்டுகளை கொண்ட பிதான் நகர் மாநகராட்சி ஆகியவற்றுக்கு நடைபெறவுள்ள தேர்தலும், சிலிகுரி நகராட்சிக்கு நடைபெறவுள்ள தேர்தலும் மம்தா கட்சிக்கு, கடந்த ஐந்தாண்டு காலத்தில் இல்லாத அளவிற்கு வாழ்வா, சாவா என்ற நிலையை ஏற்படுத்தியிருக்கிறது. இந்த 3 இடங்களிலுமே திரிணாமுல் அமைச்சர்கள் படை பலத்தோடும், பணபலத்தோடும் முகாமிட்டிருக்கிறார்கள். .ஆனால், 3 இடங்களிலுமே முன்பிருந்ததை போன்ற எளிமையான சூழல் அவர்களுக்கு இல்லை. கடந்த 4 ஆண்டு காலத்தில் மம்தா ஆட்சி அரங்கேற்றிய எண்ணற்ற அராஜகங்கள், அட்டூழியங்கள், வன்முறைகள் இந்த 3 நகராட்சிகளிலும் எதிரொலிக்கின்றன. அதுமட்டுமல்ல, மக்களின் அடிப்படை தேவைகள் எதுவும் நிறைவேற்றப்படாததன் விளைவை, வீதிவீதியாக பிரச்சாரம் மேற்கொள்ள முயன்ற போது, திரிணாமுல் அமைச்சர்கள் எதிர்கொள்ள நேர்ந்தது.இந்த நிலையில்தான் நேர்மையான முறையில் எந்தவிதத்திலும் வெற்றி பெற முடியாது என்பதை அவர்கள் உணர்ந்தனர். எனவே, வழக்கம் போலவே வாக்காளர்களை பகிரங்கமாக வீதிவீதியாக ஆயுதங்களுடன் சென்று மிரட்டி வருகிறார்கள்.எனினும், மார்க்சிஸ்ட் கம்யூனிஸ்ட் கட்சி தலைமையிலான இடது முன்னணி மிகப் பெரும் உத்வேகத்துடன் களத்தில் நிற்கிறது. பிதான் நகர் மாநகராட்சி மேயர் பதவிக்கு மார்க்சிஸ்ட் கம்யூனிஸ்ட் கட்சியின் மூத்த தலைவரும், முன்னாள் நிதியமைச்சரும், இந்தியாவின் தலைசிறந்த பொருளாதார நிபுணருமான டாக்டர் அசிம்தாஸ் குப்தா களத்தில் நிற்கிறார். அவர் பிதான் நகர் மாநகராட்சி 10-வது வார்டு வேட்பாளராக போட்டியிடுகிறார். அதேபோல அசன்சால் மாநகராட்சியின் அனைத்து வார்டுகளிலும் இடது முன்னணியின் வேட்பாளர்கள் உத்வேகத்துடன் பிரச்சாரத்தில் ஈடுபட்டனர். இந்த மாநகராட்சிகளில் சமீபத்தில் இணைக்கப்பட்ட சுற்றுவட்டார கிராமப் பகுதிகளிலும் செங்கொடியை ஏந்தியவாறு எண்ணற்ற பேரணிகள் கடந்த சில வாரங்களாக நடைபெற்றன.இடது முன்னணியின் தலைவர் பிமன்பாசு, மார்க்சிஸ்ட் கம்யூனிஸ்ட் கட்சியின் மாநிலச் செயலாளரும், எதிர்க்கட்சித் தலைவருமான டாக்டர் சூர்யகாந்த மிஸ்ரா உள்ளிட்ட இடது முன்னணி தலைவர்கள் தீவிர பிரச்சாரம் மேற்கொண்டனர்.‘திரிணாமுல் காங்கிரஸ், இந்த மாநகராட்சி தேர்தல்களில் வாக்காளர்களை வன்முறையின் பிடியில் அச்சுறுத்த முயற்சிக்கிறது. தேர்தல் ஆணையம் இதில் தலையிட்டு நேர்மையான, சுதந்திரமான வாக்குப் பதிவு நடப்பதை உறுதிசெய்ய வேண்டும். சுதந்திரமான முறையில் வாக்காளர்கள் வாக்களிக்க அனுமதிக்கப்பட்டால் இடது முன்னணியின் வெற்றி உறுதி’ என்று பிமன்பாசு பிரச்சாரத்தின்போது குறிப்பிட்டார்.இந்த இருபெரும் மாநகராட்சிகளில் திரிணாமுல் காங்கிரஸ் வன்முறையை பிரயோகிக்க முயற்சி மேற்கொண்டாலும், அக்கட்சியின் பல்வேறு கோஷ்டிகளுக்கு இடையே முன்னெப்போதையும் விட மோதல் தீவிரமடைந்திருப்பது, அக்கட்சி தலைமைக்கு கலக்கத்தை ஏற்படுத்தியுள்ளது. அசன்சாலில் திரிணாமுல் எம்எல்ஏக்கள் சுஜித்போஸ், சப்யா சாச்சி தத்தா மற்றும் திரிணாமுல் அமைச்சர் ஜோதி பிரியோ முல்லிக் ஆகியோரின் கோஷ்டிகள் இடையே பயங்கரமான மோதல்கள் தொடர்ந்து நடந்த வண்ணம் உள்ளன. இந்த கோஷ்டிகளை சேர்ந்தவர்கள் ஒருவருக்கொருவர் கொடூரமாக படுகொலை செய்யும் அளவிற்கு நிலைமை மோசமாகியுள்ளது.மறுபுறத்தில் எப்படியேனும் மக்களின் நம்பிக்கையை பெற்றுவிட வேண்டும் என்று முயற்சிக்கும் பாரதிய ஜனதா கட்சி, கடந்த மக்களவைத் தேர்தலில் இந்த இரண்டு மாநகராட்சிக்கு உட்பட்ட தொகுதிகளில் ஓரளவிற்கு வாக்குகளை பெற்றிருந்தாலும், தற்போது அக்கட்சியின் உள்ளூர் தலைவர்களுக்கு இடையே கடுமையான கோஷ்டி மோதல் ஏற்பட்டிருப்பதால் நெருக்கடியில் சிக்கியிருக்கிறது. இதன்காரணமாக, தேர்தல் பிரச்சாரத்தில் பாஜக, வாக்காளர்கள் மத்தியில் ஒரு பொருட்டாக தென்படவில்லை. சிலிகுரியை பொறுத்தவரை மார்க்சிஸ்ட் கம்யூனிஸ்ட் கட்சி, திரிணாமுல், பாஜக, காங்கிரஸ் மற்றும் கூர்க்கா ஜனமுக்தி மோர்ச்சா ஆகிய கட்சிகளிடையே 5 முனைப் போட்டி நிலவுகிறது. பாஜகவும், கூர்க்கா ஜனமுக்தி மோர்ச்சாவும் ஏற்கெனவே மக்களிடையே அம்பலப்பட்டுள்ளன. திரிணாமுல் காங்கிரஸ், இங்கும் கோஷ்டி மோதலில் சிக்கியுள்ளது. காங்கிரசுக்கும் அதே நிலைதான். இந்தப் பின்னணியில் மார்க்சிஸ்ட் கம்யூனிஸ்ட் கட்சி, தேயிலைத் தோட்டத் தொழிலாளர்களின் பிரதிநிதிகளை வேட்பாளர்களாக நிறுத்தியுள்ளது. இவர்களை தோற்கடிக்க திரிணாமுல் கட்சி தேயிலை எஸ்டேட் முதலாளிகளை நாடியுள்ளது.இத்தகைய பரபரப்பான பின்னணியில் மேற்கண்ட 3 நகராட்சிகளுக்கான தேர்தல் பிரச்சாரம் வியாழனன்று மாலையுடன் நிறைவு பெற்றது.சனிக்கிழமை நடைபெறும் வாக்குப் பதிவை தொடர்ந்து அக்டோபர் 16 அன்று தேர்தல் வாக்கு எண்ணிக்கை நடக்கிறது.
--------------------
 கிரிக்கெட் 20 ஓவர் போட்டி: இந்தியா-தென்ஆப்பிரிக்கா பலப்பரீட்சை

தர்மசாலா, அக். 1-இந்தியா-தென் ஆப்பிரிக்க கிரிக்கெட் அணிகளுக்கிடையிலான முதலாவது 20 ஓவர் போட்டி இமாச்சல பிரதேசம் தர்மசாலாவில் அக்.2 வெள்ளிக்கிழமை நடைபெறுகிறது.தென் ஆப்பிரிக்க கிரிக்கெட் அணி இந்தியாவில் சுற்றுப் பயணம் செய்து மூன்று 20 ஓவர் போட்டி, 5 ஒருநாள் போட்டி மற்றும் 4 டெஸ்டில் விளையாடுகிறது.இந்த இரு அணிகள் விளையாடும் முதலாவது 20 ஓவர் போட்டி இமாச்சல பிரதேசத்தில் உள்ள தர்மசாலாவில் நடக்கிறது. இதற்கு முன்னோட்டமாக நடந்த பயிற்சி ஆட்டத்தில் தென்ஆப்பிரிக்காவை இந்திய ‘ஏ’ அணி வீழ்த்தியது. இதனால், இந்திய அணி 20 ஓவர் தொடரில் வெற்றியுடன் கணக்கை தொடங்கும் என்று ரசிகர்கள் ஆவலுடன் எதிர்நோக்கி உள்ளனர். இந்த போட்டி இரவு 7 மணிக்கு தொடங்குகிறது. ஸ்டார் ஸ்போர்ட்ஸ் தொலைக் காட்சியில் நேரடியாக ஒளிபரப்பு செய்யப்படுகிறது.அதேசமயம், தென்ஆப்பிரிக்க அணியில் கேப்டன்டுபெலிசிஸ், டிவில்லியர்ஸ், மில்லர், ஹசிம் அம்லா, டுமினி, குயின்டன் காக் போன்ற சிறந்த வீரர்கள் உள்ளதால் பலம் பொருந்தியதாக உள்ளதால் இந்திய வீரர்கள் கடுமையாக போராட வேண்டும்.இரு அணிகளும் சமபலத்துடன் விளையாடுவதால் இந்த ஆட்டம் விறுவிறுப்பாக இருக்கும்என்று எதிர்பார்க்கப்படுகிறது.
--------------------
வாலிபால்: கர்நாடக அஞ்சல் அணி வெற்றி

பெங்களூரு, அக். 1-கர்நாடக மாநில 22வது சீனியர் வாலிபால் சாம்பியன் பட்டத்திற்கான போட்டிகள்  பெங்களூரில்  நடைபெற்று வருகிறது. இதன் ஆண்கள் பிரிவு 8-வதுபோட்டியில் பெங்களூரு அஞ்சல்துறை அணியும் எஸ்.ஏ.ஐ அணியும் விளையாடின. இதில் 3-1 என்றகணக்கில் அஞ்சல்துறை அணி அபாரவெற்றி பெற்றது. அஞ்சல் அணியின் கார்த்திக், விநாயக், மஞ்சுநாத் ஆகியோர் ஆட்டம்மிக சிறப்பாக அமைந்திருந்தது.மற்றொரு ஆட்டத்தில், பிஸ்என்எல் அணியை பெல்லாரி ஜெஎஸ்டபுள்யூ அணி வீழ்த்தியது. இந்த வெற்றிக்கு ஆகாஷ், வர்ஷித் ஆகியோர் முக்கிய பங்குவகித்தனர்.
--------------------
டென்னிஸ்: சானியா- ஹிங்கிஸ் ஜோடி அரையிறுதிக்கு தகுதி

சீனா, அக்.1-சீனாவில் நடந்து வரும் வுகான் ஓபன் டென்னிஸ் தொடரில் சானியா-ஹிங்கிஸ் ஜோடி அரையிறுதிக்குள் நுழைந்தது.வுகான் ஓபன் டென்னிஸ் போட்டி சீனாவில் நடைபெற்று வருகிறது. இதில் பெண்கள் இரட்டையர் பிரிவில் சானியா(இந்தியா)-ஹிங்கிஸ் (சுவிட்சர்லாந்து) ஜோடி அமெரிக்காவின் ரகுயெல் கோப்ஸ் ஜோன்ஸ் -அபிகெய்ல் ஸ்பியர்ஸ் ஜோடியை காலிறுதியில்  எதிர்கொண்டது.இதில் 6-2, 6-2 என்ற நேர்செட் கணக்கில் மிக எளிதில் வீழ்த்திய சானியா ஜோடி அரையிறுதிக்கு தகுதிபெற்றது. 
--------------------
